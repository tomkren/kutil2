Vincent se po probuzení zdál sám sobě nový. Asi to bylo tím vydatným spánkem, který ho ale překvapivě spíš vyčerpal.
Nejspíš kvůli tomu celonočnímu snu, ze kterého si dohromady dokázal vybavit jen několik neostrých obrysů. Měl ale tušení,
že se mu během dne vrátí do paměti.

Okna byla zatažená a oheň ješte slabě plápolal. Z postele dohlédnul na stíny uzlíků na vláknech mašiny, jen ztěží
rozeznatelných v dohořívajícím světle  ohně.

Nový a vyčrpaný vstal aniž by rozhrnul závěsy, na to by musel být ještě o něco novější. Starý Vincent totiž po ránu holdoval
pokojnému přítmí. Dobelhal se  až ke spíži, ze které vytáhl zbytek dortu ze včerejšího kvasu a dózu s vyschlými mušími těly.
Dort si donesl ke stolu a pokračoval dál s dózou až k desce zavěšené na masivních lanech, nad níž se až ke stropu křižovaly
vlákna pavučinového komplexu. Do toho chuchvalce chrstnul nacvičeným pohybem z dózy dávku much. A ještě druhou, ať se kluci
pomějou. Pak zasedl ke stolu.

Dnes měl volno, které chtěl využít k návštěvě trhu. Už proto, že zásoba much se krátí. Ale všeho dočasu, přemýšlel žvýkaje
marcipánovou krustu.

Vychutnat si právě polykané sousto mu znesnadnil pocit sebeznechucení. Nedalo se přehlídnout, že ty pavouky svým způsobem
zotročil. Jistě, nedá se to srovnat s tím, jak se k nim chovají v pavoučích velkolíhních. Ale v jeho Vlákeném městečku
bylo takřka čtyři krát tolik pavouků, než kolik byl schopen uživit průměrný přísun hmyzu v místnostech, které obýval.
Takže byli silně odkázáni na přísun potravy od Vincenta. A on tuhle situaci využíval ke svému účelu, tedy i svému prospěchu.
Prospěch tmaví účely, účel světlí prozpěšky. Doufal, že to snad odčíní tím dnešním plánovaným nákupem.

"Jak to udělat, nikoho nepodělat?", zněla mu v hlavě sloka notorického popěvku pocestných mnichů. "A bolí mouchy bolest?",
brblavě mrmlal ve snaze odpovědět na tu řečnickou otázku nějak konstruktivně. To se mu poslední dobou honilo hlavou. No,
možná ne přímo honilo, honění je až moc aktivní proces. Spíš si to tam tak hovělo. I když to je nepatřičné uchopení pro
tak smutnou záležitost. Spíš si to tak, hnilo. Hnilo hlavou. Se mu jestli mouchy bolí bolest. Protože ten mechanizmus mají
patrně stejný jak lidi, proto říkal že mouchy mají bolest. Otazka však je, jestli je tam ten Kdo, koho bolí. A jestli jo,
tak kde se vytratí. Bolí bolest výpočty na mašinách? Uždibuje z poslednýho majstrkusu marcipánu, kterýžto si škudlil nakonec.

Teď měl rozpracovány hlavně své závěsné škatule, ty mu hlavu přímo okupovaly. S tím jak mu zase vytanuly na mysl si začal
rozpomínat na část svého snu. Tam už měl ty škatule plně pod kontrolou svých cvičených pavouků. Co cvičených! Většina
z nich se rozhodovala sama.

To byl ale zatím bohužel jen sen. Škatule které měl teď zavěšené u stropu byly o dost jednoduššího ražení. Byly to z venku
dřevěné krabice o velikosti  asi jakou má lidská hlava. Nejmenší škatulky byly tenké jak Vincemtův ukazováček, spíš to byly
takové okrouhlé trubičky, povětšinou z větví. Oproti tomu ty největší boxy oplívaly jednoduchými ostrými geometrickými rysy
a rozměry trupu ovčáckého psa.

Vršky škatulí v sobě měly jeden nebo i více otvorů.
